================================================================================
In sintesi
================================================================================

L’irreversibile processo di trasformazione digitale della società,
accelerato dalla emergenza pandemica ancora in corso, ha reso
improcrastinabile un’analoga trasformazione della Pubblica
Amministrazione. La digitalizzazione della Pubblica Amministrazione si
impone oggi come obiettivo prioritario per garantire ai cittadini e alle
imprese servizi pubblici di maggiore qualità, efficienza ed efficacia,
oltre che per creare nuove opportunità di sviluppo per l’economia
digitale del Paese. In questo processo trasformativo, il ricorso al
Cloud Computing, o Cloud, riveste un ruolo centrale in ragione delle sue
caratteristiche abilitanti per la semplificazione e ottimizzazione della
gestione delle risorse IT, la riduzione dei costi, e l’introduzione di
nuove tecnologie digitali.

Per questo, è stata elaborata la *Strategia Cloud Italia* con
l’obiettivo di fornire l’indirizzo strategico per l’implementazione e il
controllo di soluzioni Cloud nella Pubblica Amministrazione. La
migrazione al Cloud permette alle pubbliche amministrazioni di fornire
servizi digitali e di disporre di infrastrutture tecnologiche sicure,
efficienti ed affidabili, in linea con i principi di tutela della
privacy, con le raccomandazioni delle istituzioni europee e nazionali,
mantenendo le necessarie garanzie di autonomia strategica del Paese, di
sicurezza e controllo nazionale sui dati.

In tale prospettiva, la strategia si muove lungo tre direttrici
fondamentali: i) la creazione del Polo Strategico Nazionale (PSN),
un’infrastruttura nazionale per l’erogazione di servizi Cloud, la cui
gestione e controllo di indirizzo siano autonomi da fornitori extra UE,
ii) un percorso di qualificazione dei fornitori di Cloud pubblico e dei
loro servizi per garantire che le caratteristiche e i livelli di
servizio dichiarati siano in linea con i requisiti necessari di
sicurezza, affidabilità e rispetto delle normative rilevanti e iii) lo
sviluppo di una metodologia di classificazione dei dati e dei servizi
gestiti dalle pubbliche amministrazioni, per permettere una migrazione
di questi verso la soluzione Cloud più opportuna (PSN o Cloud pubblico
qualificato).