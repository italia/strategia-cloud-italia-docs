================================================================================
1. Introduzione
================================================================================

.. figure:: images/1.jpg
    :alt: Immagine che mostra un'esperienza utente migliore grazie al cloud.

L’emergenza sanitaria ha reso ancora più evidente, se necessario, quanto
le infrastrutture digitali siano fondamentali e strategiche per il
nostro Paese, al pari di infrastrutture tradizionali come le autostrade,
le ferrovie, il sistema elettrico. L’adozione e la diffusione delle
tecnologie digitali sono state infatti accelerate e favorite dalla
pandemia per permettere nuove modalità di studio e lavoro da remoto.

Tra i fattori abilitanti della trasformazione digitale del Paese, un
ruolo centrale è svolto dalle tecnologie di Cloud Computing, la
cosiddetta “nuvola informatica”, che permette di semplificare e
ottimizzare la gestione delle risorse informatiche, nonché di facilitare
l’adozione di nuove tecnologie digitali.

La necessità di tecnologie Cloud è destinata ad aumentare alla luce
dell’incremento esponenziale del volume di dati trattati [1]_ e della
pervasività dei servizi digitali, che necessitano di infrastrutture
computazionali espandibili e scalabili in modo flessibile e immediato,
obiettivo difficilmente raggiungibile tramite i data center
tradizionali.

Questo irreversibile processo di trasformazione digitale della società
ha imposto un’analoga trasformazione della Pubblica Amministrazione
(PA), sia per assicurare una maggiore qualità, efficienza ed efficacia
dei servizi pubblici, che per sostenere e creare nuove opportunità di
sviluppo per l’economia digitale del Paese.

Per la PA, il ricorso al Cloud permette di raggiungere tali obiettivi
con una significativa riduzione dei costi contribuendo, inoltre, ad
aumentare l’efficienza energetica anche nell’ottica della sostenibilità
ambientale. Al contempo, i differenti paradigmi architetturali e le
modalità di erogazione dei servizi, impongono la necessità di adottare
una strategia nazionale organica che possa imporre le necessarie
garanzie di autonomia strategica e di resilienza del Paese, nonché di
sicurezza e controllo nazionale dei dati dei cittadini e dei servizi
offerti.

Questo documento si pone, pertanto, l’obiettivo di definire un piano
strategico di indirizzo per l’adozione del Cloud Computing nella PA,
alla luce delle sfide e dei rischi emergenti.

.. [1]
   Dal 2018 al 2025 si stima un incremento del volume di dati intorno al
   530% (European Commission, European data strategy. Making the EU a
   role model for a society empowered. Feb. 2020).